---
layout: blog
category: CLANKY
title: 'Výzva k řešení situace na sídlišti Oskol v Kroměříži'
date: 2018-05-07T09:06:00.032Z
author: Vratislav Krejčíř
authorId: vratislav.krejcir
image: assets/img/posts/IMG-0549_web.jpg
tags: 'Kroměříž radnice oskol obavy obcane'
---

Žádost o řešení situace na ulici Spáčilova a v přilehlých lokalitách sídliště Oskol


Vážený pane starosto, vážení zastupitelé města Kroměříže,


rádi bychom Vás touto cestou požádali o bezprostřední řešení situace na ulici Spáčilova v Kroměříži a v přilehlých lokalitách sídliště Oskol. Situace se také týká parku na břehu řeky Moravy.

S příchodem teplého počasí se v těchto místech zvýšil výskyt osob bez domova a osob zjevně intoxikovaných návykovými látkami. Tyto osoby obtěžují obyvatele žebráním drobných, hlučností, potyčkami mezi sebou, konzumací alkoholu (v rozporu s městskou vyhláškou), znečišťují okolí laviček a míst, na kterých se zdržují, odpadky, lahvemi od alkoholu, plechovkami od piva. Situace je horší v parku na břehu řeky Moravy, který používají jako veřejnou toaletu. Hlavně však představují riziko pro děti, které se v těchto místech pohybují na procházkách mateřských škol, při cestě na ZŠ Oskol nebo při pobytu na okolních dětských hřištích.

Na hřištích, která nejsou oplocena, jsou děti v ohrožení volně se pohybujícími psy těchto osob. Psi (opět v rozporu s městskou vyhláškou) nemají náhubky, nejsou svými majiteli hlídáni. Ačkoliv většinou neprojevují agresi vůči lidem, jistě jejich volné pobíhání nemůžeme považovat za bezpečné. Mohou zaútočit jak na děti (např. kvůli jídlu), tak i na jiné psy, které na sídlišti venčí jejich majitelé. Tito psi pravděpodobně nejsou veterinárně sledování, domníváme se, že nemají potřebné očkování, jejich výkaly jsou hygienickým i zdravotním rizikem.

Stejně nevypočitatelné může být i chování osob pod vlivem konzumovaného alkoholu, případně jiných omamných látek.


Proto bychom Vás rádi požádali o sdělení tohoto problému Městské policii Kroměříž a urgentní řešení této situace. Místa pobytu těchto osob jsou jistě příslušníkům známy. Jedná se o obzvláště o prostory rampy u České pošty, lavičky v blízkosti štěrkového dětského hřiště za Českou poštou, lavičky v parku u Moravy, lavičky mezi domy 3373/48 a 3447/50.


Děkujeme Vám,



Vratislav Krejčíř, předseda

Piráti Kroměříž, místní sdružení České pirátské strany

vratislav.krejcir@pirati.cz, tel.: +420 731 501 650
