---
layout: post
category: CLANKY
title: 'Kroměříž se po letech dočká investic do sportu'
date: 2019-11-27
author: Jaromír Horký
authorId: jaromir.horky
image: posts/plan-sportu.jpg  
tags: 
- radnice
- sport
- petr-stoklasa
---

Piráti spolu s koaličními partnery pokračují v otevřené práci na radnici, pořádají veřejná setkání a také veřejné dotazníky na určité témata. Naposledy se občané sešli v úterý 26. listopadu diskutovat novou koncepci sportu pro Kroměříž.

Pro tvorbu tohoto dokumentu bylo využito hned několik nástrojů - komparace sportovních zařízení, rozhovory se zástupci sportovních klubů, ale také dotazníkové šetření mezi občany. *„Jsem rád, že nová koncepce sportu nebude zhotovena na základě domněnek, ale bude podložena skutečnými potřebami občanů a sportovních klubů. Věřím, že se nám díky této studii podaří v budoucnu podporovat sport efektivněji než tomu bylo doposud,”* komentoval plán koncepce sportu pirátský zastupitel Petr Stoklasa.

Z veřejného setkání s občany a zhotovitelem koncepce vyplynulo, že město Kroměříž musí v následujících letech investovat do nové multifunkční sportovní haly, rekonstrukce bazénu či hokejové plochy. V neposlední řadě se investic dočká také pionýrská louka nebo fotbalový oddíl.

Plán rozvoje sportu by měl obsahovat základní zásady, kterými se musí obec při činnosti v oblasti sportu řídit, vymezovat základní potřeby obce v oblasti sportu, oblasti podpory sportu z rozpočtu obce, priority pro projekty zaměřené na podporu sportu pro všechny, zdravotní prospěšnost sportu a na osvětu v oblasti sportu a opatření k zajištění dostupnosti sportovních zařízení pro občany obce. Tento plán musí být v souladu s plánem státní politiky ve sportu schválenou vládou České republiky. 

---
