---
layout: post
category: CLANKY
title: 'Koncepce zdravotnictví stále neexistuje, Čunek nadále politikaří'
date: 2018-04-23T09:06:00.032Z
author: Linda Matušková
authorId: linda.matuskova
image: posts/nemocnice_web4.jpg
tags: 
- Kroměříž
- radnice
- informace
- zdravotnictví
- koncepce
- nemocnice
---

Situace okolo koncepce zdravotnictví Zlínského kraje začíná být poměrně nepřehlednou. Koncepce, která vlastně neexistuje, zvedá ze židle odbornou veřejnost, zdravotnický personál i dotčené občany. Kvůli něčemu, co údajně neexistuje, se sepisují petice, demonstruje v nemocnici, na internetu se vedou debaty a na krajském úřadě ve Zlíně se vedou jednání klidně celou noc. Napadá vás, co to je za nesmysl? Je to nějaký opožděný aprílový žert? Bohužel není.

Jak jinak si vysvětlit, co proběhlo v pondělí 23.4. na zasedání zastupitelstva Zlínského kraje? V souvislosti s chystanou reformou zdravotnictví Zlínského kraje vystoupilo na tomto jednání mnoho řečníků, jak z řady politiků a krajských zastupitelů, tak odborníků i lékařů. Hejtmana Čunka se následně velmi dotklo, když přišli zdravotníci Kroměřížské nemocnice s peticí, kterou podepsalo 2.544 zdravotníků a pracovníků ve zdravotnictví, napříč celým krajem. Bouřlivou debatu na půdě krajského zastupitelstva, doprovázel křik, osobní osočování, ba dokonce výhrůžky vykázáním z jednací místnosti. 

A my stále hovoříme o příčině sporu, která údajně vlastně neexistuje, jak nakonec vyplynulo nejen z vyjádření hejtmana, ale také autora „pokusu“ o koncepci zdravotnictví, doktora Maráčka. Na náš jasný a jednoduchý dotaz – Kdy koncepci krajští zastupitelé zveřejní, a ta tak bude k nahlédnutí pro odbornou i širokou veřejnost, jsme nedostali řádnou odpověď . Nervozita v jednací místnosti ještě více zhoustla. Krajští zastupitelé v tomto mlží, a hrají falešnou hru. Jak jinak si toto vysvětlit když hejtman Čunek na jednání v 15:45hod.řekne: ,,My už dokument považujeme v zásadě za hotový. Co se týká té koncepce zdravotnictví, tak ta tady nějaká existuje, my jsme ji doplnili a zastupitelstvo na příští radě bude pouze jednat o tom co má, ale ono to pouze není málo, to je to zásadní a to je jakým způsobem budeme dále provozovat svoje nemocnice. Pak ten materiál hlavně k té fůzi zastupitelům předložíme, on už existuje.´´. No a v 15.48 vystoupí ředitel Mudr.Maráček, který je vedoucím týmu pověřeného krajem k vytvoření koncepce zdravotnictví a ten řekne toto: ,, V rámci nemocnic bude dokument, označený zřejmě jakoby strategická odborná péče nebo nevím, jak to nazveme, kde bude opravdu popsáno, jak bude vypadat struktura péče jednotlivých oddělení krajské nemocnice, a pak následně v těch dalších nemocnicích. Toto je věc, na které se bude pracovat, ale bude záležet, jaká bude organizační struktura.´´

Z těchto rozporuplných vyjádření obou angažovaných jasně plyne, že je něco v nepořádku. Kolem celé koncepce je více otazníků, než odpovědí. Hejtman veřejně zesměšňuje oponenty koncepce, v médiích nazývá zdravotníky podepsané pod peticí „pitomci, kteří protestují proti něčemu, co ani neviděli“. Přitom tito zdravotníci, stejně jako my, v petici pouze kladou otázky. Odpovědí se jim však zatím nedostává. Proč tyto obstrukce, mlžení a neupřímnost? 

 Jak rád bych se mýlil, ale na základě indicií usuzuji, že celý problém spočívá v uzavření nových smluv mezi zdravotními pojišťovnami a nemocnicemi v kraji. Ty se mají uzavřít v letošním roce  Velké problémy hrozí obzvláště krajské nemocnici, která je už tak ve 400milionovém dluhu a stojí nad propastí díky svému stavu a nepříznivým úhradovým vyhláškám.

Proto se zcela nabízí logické vysvětlení celého humbuku okolo koncepce. Kraj sloučí nemocnice, které provozuje,  v jednu akciovou společnost, čímž kraj a potažmo ředitel KNTB získá neomezenou moc i nad menšími nemocnicemi v Kroměříži, Uherském Hradišti a Vsetíně. Připraví si koncepci možných slučování oddělení a přesunu určité zdravotní péče mezi jednotlivými nemocnicemi. Následně při jednání mezi KNTB a pojišťovnami bude mít možnost uplatnit tento dokument tak, aby pokud budou požadovat od pojišťoven více peněz, tak budou moci omezit provoz daného oboru v některé z malých nemocnic a přesunout tuto péči do krajské nemocnice ve Zlíně. Ta poté dosáhne díky objemu poskytované péče na větší úhrady od pojišťoven. Docílí toho na úkor menších nemocnic a jejich pacientů. Na místo toho, aby se kvalita zdravotní péče v kraji zvyšovala, bude se z ryze ekonomických důvodů centralizovat do krajské nemocnice. 

Ptáte se proč takto černý scénář a podle čeho tak lze uvažovat? Je to proto, co řekl hejtman Čunek dne 16.4. při jednání o koncepci zdravotnictví: ,,Pokud je průměrná délka hospitalizace pacienta u těchto specializovaných oborů 6,5 dní, tak člověk například z Koryčan přetrpí jednou za čas, že bude hospitalizován o 30 kilometrů dále, ve Zlíně a né v Kroměříži´´. Na klidu nepřidá ani vyjádření Mudr.Maráčka ze dne 23.4., kdy doslova řekl: ,, Že budeme zavírat oddělení v té koncepci nebude, to nečekejte, my to neplánujeme. Ano, říkáme, že se nebudou některé výkony dělat ve všech nemocnicích, protože jich je málo, a to začneme realizovat v nejbližší době´´. A zde se kruh uzavírá, protože pokud se výkony v menších nemocnicích dělat nebudou, nebude za ně nemocnice dostávat peníze. Tato oddělení se tak pro menší nemocnice stanou ztrátovými, což následně nepovede k ničemu jinému, než k jejich zrušení. Ale to už na kraji budou mít zcela jistě spoustu pádných argumentů v ruce, jak jsou tato oddělení prodělečná a tudíž zbytečná, pokud o 30 km dále je nemocnice, kde tyto zákroky dělají.

Takže koncepce, která existuje a neexistuje, je opravdovým trnem v oku nejen nám, ale i odborné veřejnosti. A pokud se z krajského úřadu ozývá, že to nechápou, tak se zřejmě domnívají, že jsme opravdu pitomci, jak řekl pan Čunek… Celou věc budeme dále sledovat, budeme se snažit věcně a rázně vystupovat proti této špinavé politice.

Za Piráty Kroměříž

Jaroslav Takáč a Linda Matušková
