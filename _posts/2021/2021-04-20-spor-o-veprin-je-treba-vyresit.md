---
layout: post
category: CLANKY
title: 'Vratislav Krejčíř: Spor o vepřín je potřeba vyřešit smírem, ne soudy'
date: 2021-04-20
author: Vratislav Krejčíř
authorId: vratislav.krejcir
image: posts/veprin.jpg
tags: 
- kromeriz
- veprin
---
Kroměřížské zastupitelstvo probíralo letitý spor mezi společností SZP Těšnovice, která provozuje vepřín v Těšnovicích, a spolkem Hortus Moraviae. Majitel chce vepřín modernizovat a rozšířit, spolek, který sdružuje občany Těšnovic, ale také politiky, se obává zhoršení kvality života v Těšnovicích a jejich okolí. Jsem přesvědčen, že letité technologie vepřína je potřeba vyměnit. Horší to být nemůže. Cestou může být jen jednání a dohoda obou stran. Soudní spor je letitá záležitost s nejistým výsledkem. Jedině smír podle mě povede ke kýženému výsledku.

Osobně mi moc záleží na tom, aby mí přátelé, kamarádi a další občané Těšnovic a jejich okolí žili v pěkném a zdravém prostředí. A to nejen proto, že v této místní části Kroměříže sám bydlím. Nabídl jsem se proto jako mediátor, který oběma stranám zprostředkuje dialog. Vznikne pracovní skupina, která by měla v ideálním případě dospět k řešení přijatelnému pro obě strany.

Je třeba zmínit, že v minulých volebních obdobích město pro vyřešení problému mnoho neudělalo. Stávající vedení radnice si tento deficit uvědomuje. Vytvořilo proto pozici ekologa města, respektive ekoložky, která se zabývá případy a kauzami, ve kterých by mohlo být životní prostředí ohroženo. Zapojuje se i do řízení o chystané modernizaci vepřína, hájí zájmy vás, občanů města.

Dalším krokem, který by měl přispět ke zlepšení situace, bude chystané měření množství amoniaku ve vzduchu. Jedno čidlo bychom chtěli umístit v Těšnovicích, další by mohlo být v Kotojedech. Problém v podobě všudypřítomného zápachu to sice samo o sobě nevyřeší, ale čidla budou součástí kontroly toho, jak společnost plní ve svém záměru avizovaná ekologická opatření.

Jsem zastáncem toho, aby v první zamýšlené etapě SZP Těšnovice vepřín modernizovala. Bez toho nezjistíme, zda avizovaná opatření, zejména pračky vzduchu, opravdu znatelně sníží intenzitu zápachu, se kterým se obyvatelé Těšnovic i přilehlé Kroměříže musejí potýkat.

Bez toho, aby společnost dodržela to, k čemu se při přípravě investice zavazuje, podle mého názoru nemůže počítat s budoucím rozšířením podniku. Jsem zastáncem podnikání, ale nemůže to být na úkor životních podmínek v okolí žijících lidí. Věřím ale, že se nám společně podaří nalézt přijatelné řešení. Udělám pro to maximum.
