---
layout: blog
category: CLANKY
title: 'Tak prý nejsme "vidět" - přehled akcí 2018'
date: 2018-10-03T04:44:00.032Z
author: Linda Matušková
authorId: linda.matuskova
image: assets/img/posts/prehled-akce.jpg
tags: 'Kroměříž pirati akce volby2018 '
---

Tak prý nejsme „vidět“

Donesla se nám v různých variacích informace, že ti kroměřížští Piráti jsou málo akční, že nejsou vidět. Že nemáme ty plachty překážející v křižovatkách rozhledu řidičů i chodců. Že nám visí jen Ivan na mostě… Tak jsme si tedy trochu napravili reputaci a po městě rozvěsili pár těch našich letáčků. Je jich sice jako šafránu a dokonce nás napadlo, že bychom pro naše fanoušky udělali dobrodružnou hru na bázi geocashingu – „Najdi sedmadvacet Pirátů v kroměřížských ulicích“ :) , ale nakonec jsme se rozhodli investovat naši energii i prostředky do smysluplnějších věcí.
A tak místo zaplevování města bilboardy plnými slibů aktuálně chodíme po ulicích s Pirátskými listy, rozdáváme úsměvy a semtam i nějakou tu radost z náramku nebo pirátské placky, odpovídáme na vaše dotazy, vysvětlujeme naše záměry a (prozatím) zdařile odrážíme více či méně hlasité jedůvky. I to k politice patří. ;)

Jsme moc rádi, že je Kroměříž pro-pirátsky naladěna. Ačkoliv se naše místní sdružení zformovalo vlastně „nedávno“, od listopadu 2017 jsme ušli celkem dlouhou štreku. V souladu s naším principem „Kroměřížané Kroměříži“ jsme uspořádali již 15 akcí zaměřených na širokou škálu účastníků, od těch nejmenších až po ty velké. Ať už se jednalo o osvětové přednášky (zero waste povídání), veřejně prospěšné dobrovolnické úklidy místních lokalit (Bágrák, Slovan, Zachar, Medkovy rybníky), akce zaměřené na děti (dopravní akce Můžeš být Pirátem, ale NE silnic; EKO den s Piráty na Bágráku; Po stopách pirátského pokladu), nebo jen politické debaty nad lahodným mokem (posezení s poslancem Frantou Elfmarkem nebo se členy MS Piráti Kroměříž), či zábavné odpolední posezení nad deskovkami nebo pirátským kvízem, vždy měly naše akce osvětový, výchovný a vzdělávací charakter a vždy z nich účastníci odcházeli obohaceni nejen pirátským náramkem nebo fajn zážitky, ale také novými poznatky a širšími obzory. 
Prozatím největší akcí, kterou jsme v Kroměříži uspořádali, byl Workout s Piráty, na kterém se představili borci ze zabil.cz/sk a S-Gym Kroměříž, se kterými si mohli zacvičit a vyzkoušet i nějaké ty machrovinky děti i dospělí, několik lokálních hudebních skupin. Akci jsme uspořádali díky možnosti financování z participativního rozpočtu České pirátské strany (https://wiki.pirati.cz/fo/rozpocty/participativni/start).

A volbami to pro nás nekončí, právě naopak! :) Už teď připravujeme harmonogram dalších akcí pro Kroměříž. A pokud se nám podaří vytvořit v Kroměříži pirátskou základnu – Pirátské centrum, máte se na co těšit! My se taky těšíme… ;)
