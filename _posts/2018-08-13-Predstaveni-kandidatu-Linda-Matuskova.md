---
layout: blog
category: CLANKY
title: 'Představení kandidátů pro komunální volby 2018 - Linda Matušková'
date: 2018-08-13T04:44:00.032Z
author: Vratislav Krejčíř
authorId: vratislav.krejcir
image: assets/img/posts/linda_matuskova_web.jpg
tags: 'Kroměříž pirati radnice volby kandidatka'
---

Zdravím všechny příznivce (nejen) kroměřížských Pirátů a také ty, kteří se zatím ještě nerozhodli :) 

Jmenuji se Linda Matušková a v Kroměříži jsem dříve byla známá hlavně jako břitce vtipná asistentka fotografa Filipa Matušky, teď už jsem si, doufám, vybudovala vlastní identitu newborn fotografky.

Už tomu bude 36 let, co jsem se narodila v našem malebném městě. Poté, co jsem absolvovala místní střední pedagogickou školu, se ze mě stala nadšená sběratelka akademických titulů a po poměrně zdlouhavém, téměř 10letém studiu na Univerzitě Palackého v Olomouci jsem v roce 2013 dosáhla získáním titulu Ph.D. zdařilého akademického hattricku v oboru Pedagogika. 

Pedagogice jsem se rozhodla věnovat i nadále, a tak jsem už v průběhu doktorského studia působila jako odborný asistent na Pedagogické fakultě. Bylo to zážitky nabitých 10 let života, které mi daly možnost cestovat po světě, přednášet na zahraničních univerzitách, setkávat se s mnohými inspirujícími osobnostmi, učit se nové věci, poznávat nové přístupy k mé práci a profesní specializaci. Stal se ze mě díky tomu takový lehce idealistický kosmopolita – amatér. Vždy mě ale fascinovala síla a moc lidského pozitivismu, otevřenosti a víry v sebe sama a své schopnosti. Takto naladění lidé se zdají být neporazitelní, nevyčerpatelní a velmi úspěšní ve své práci. 

Roli vysokoškolského učitele a nadšeného světoběžníka vystřídala role mámy. Kromě toho jsem také podnikatelkou, oddanou fanynkou britského premiéra Jima Hackera, neúspěšnou aspirantkou na studia žurnalistiky. A vášnivou milovnicí dobré kávy, hlavně té z naší kroměřížské pražírny.

Moje představa fungování města Kroměříže a místní politiky je hlavně v otevřené komunikaci s jejími obyvateli, srozumitelnosti a vstřícnosti. Vždyť volenými zástupci nejsme jen před volbami, kdy slibem nezarmoutíš. Ráda bych jednou žila ve městě, které bude dobře fungující komunitou. Možnosti zlepšení spatřuji, možná díky svému profesnímu zaměření, v prorodinné politice města, podpoře (pracujících) maminek, podpoře jejich podnikatelských záměrů, v navýšení kapacit a rozšíření možností výchovy a vzdělávání dětí, prohloubení přístupu ke zdravotnické péči… 

Politické názory mám pevné, věkem a zkušenostmi formulované a vybroušené. Jsem pozitivně smýšlející liberál sympatizující s pirátskými myšlenkami a nadějí, že se otěže politiky dají uchopit a vést šimla nadějnou cestou.
