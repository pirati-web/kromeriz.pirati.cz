---
layout: blog
category: CLANKY
title: 'Představení kandidátů pro komunální volby 2018 - Hana Ančincová'
date: 2018-08-06T04:44:00.032Z
author: Vratislav Krejčíř
authorId: vratislav.krejcir
image: assets/img/posts/hana_ancincova_web.jpg
tags: 'Kroměříž pirati radnice volby kandidatka'
---

Jmenuji se Hana Ančincová a jsem další kandidátkou do zastupitelstva města Kroměříž. Je mi 28 let a vystudovala jsem finančně-právní obor na Masarykově univerzitě. Celý svůj profesní život se věnuji oblasti účetnictví a daní. Čísla a paragrafy, to je moje. Práce ve finanční kontrole mě naučila snadno identifikovat problémová místa, hledat řešení a dbát na kvalitně odvedenou práci.
Jsem dvojnásobnou maminkou a veškerý svůj volný čas věnuji našim malým manažerům volnočasových aktivit. Když už si ukradnu chvíli pro sebe, tak ji jako plně vytížená pracující maminka trávím u dobré knížky. Jsem zapálená do rukodělného tvoření, Star Wars ságy a zero waste životního stylu.

V kroměřížském místním sdružení Pirátů se starám o administrativní záležitosti všeho druhu. Potkat mě můžete na pirátských kvízech nebo besedách o bezodpadovém způsobu života. Mou vizí do komunálních voleb je dobře hospodařící, transparentní, otevřené město. Ráda bych snižovala asymetrii informací mezi radnicí a občanem. Vzhledem k mé profesní specializaci je mi blízké téma participativního rozpočtování, díky kterému můžeme zapojit občany do rozhodování a podpořit jejich sounáležitost s místem, kde žijí.

Věřím, že s kvalitním týmem, který v našem kroměřížském místním sdružení máme, je změna v Kroměříži možná. Naše činnost nás utvrzuje v tom, že dokážeme našimi aktivitami oslovit široký okruh lidí napříč politickým spektrem. Nejsme jen kolegové a “jména na kandidátce”, jsme kamarádi. A právě díky našemu nadšení pro věc se nám daří v Kroměříži budovat skvělou (nejen) pirátskou komunitu.


